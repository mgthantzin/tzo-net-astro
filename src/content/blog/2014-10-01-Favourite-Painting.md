---
title: အကြိုက်ဆုံးပန်းချီကားတစ်ချပ်
pubDate: 2014-10-01T23:09:45+00:00
template: "post"
draft: false
slug: "favourite-painting/"
category: "Article"
tags:
  - "geopolitics"
  - "politics"
  - "painting"
  - "taiwan"
description: "ပန်းချီကားမှာ စာတွေ ထိုးထားတဲ့အတိုင်းပဲ ကျောမှာ ဆေးမှင်ထိုးထားပြီး ကျောပေးထိုင်နေတဲ့ မိန်းမငယ်ဟာ တရုတ်နိုင်ငံပါ။ သူရဲ့ဘယ်ဘက်မှာ ထိုင်ပြီး ကစားပွဲကို အာရုံအပြည့်နှစ်နေတာက ဂျပန်ပါ။ ညာဘက်က လှဲပြီးအိပ်နေတဲ့မိန်းမငယ်ကတော့ ရုရှားပေါ့။ မျက်နှာချင်းဆိုင်ကတော့ အမေရိကန်၊ ဘေးမှာရပ်နေတဲ့ ကလေးမလေးကတော့ ထိုင်ဝမ်ပါ။"
---

[<img class="aligncenter size-large wp-image-457" src="https://i1.wp.com/wp-kryptonova.rhcloud.com/wp-content/uploads/2015/01/10714562_10152276811727391_3292785972893609083_o-1024x684.jpg?resize=660%2C441" alt="10714562_10152276811727391_3292785972893609083_o" srcset="https://i2.wp.com/wp-kryptonova.rhcloud.com/wp-content/uploads/2015/01/10714562_10152276811727391_3292785972893609083_o.jpg?w=1024&ssl=1 1024w, https://i2.wp.com/wp-kryptonova.rhcloud.com/wp-content/uploads/2015/01/10714562_10152276811727391_3292785972893609083_o.jpg?resize=300%2C200&ssl=1 300w, https://i2.wp.com/wp-kryptonova.rhcloud.com/wp-content/uploads/2015/01/10714562_10152276811727391_3292785972893609083_o.jpg?resize=768%2C513&ssl=1 768w" sizes="(max-width: 660px) 100vw, 660px" data-recalc-dims="1" />](https://i2.wp.com/wp-kryptonova.rhcloud.com/wp-content/uploads/2015/01/10714562_10152276811727391_3292785972893609083_o.jpg)

တစ်ရက်တုန်းက သူငယ်ချင်းတစ်ယောက်က ဘယ်ပန်းချီကားကို အကြိုက်ဆုံးလဲ မေးလာတော့ ပြန်စဉ်းစားမိတဲ့အခိုက် စိတ်ထဲပထမဆုံးပေါ်လာတာက ကနေဒါနိုင်ငံက တရုတ်လူမျိုး Liu Yi ရေးဆွဲတဲ့ ဘေဂျင်း ၂၀၀၈ ဆိုတဲ့ ပန်းချီကားပါပဲ။

ပန်းချီကားမှာ စာတွေ ထိုးထားတဲ့အတိုင်းပဲ ကျောမှာ ဆေးမှင်ထိုးထားပြီး ကျောပေးထိုင်နေတဲ့ မိန်းမငယ်ဟာ တရုတ်နိုင်ငံပါ။ သူရဲ့ဘယ်ဘက်မှာ ထိုင်ပြီး ကစားပွဲကို အာရုံအပြည့်နှစ်နေတာက ဂျပန်ပါ။ ညာဘက်က လှဲပြီးအိပ်နေတဲ့မိန်းမငယ်ကတော့ ရုရှားပေါ့။ မျက်နှာချင်းဆိုင်ကတော့ အမေရိကန်၊ ဘေးမှာရပ်နေတဲ့ ကလေးမလေးကတော့ ထိုင်ဝမ်ပါ။

ဒီပန်းချီကားနဲ့ ပတ်သတ်ပြီး ဝေဖန်ဆွေးနွေးသုံးသပ်ကြတာတွေ အတော်လေးများပါတယ်။ အဓိပ္ဗါယ်လည်း လေးလေးနက်နက် ပါဝင်တာကို တွေ့ရပါလိမ့်မယ်။

## တရုတ်

တရုတ်ရဲ့ရှေ့မှာ ချထားတဲ့ အတုံး (ကဒ်လို့ပဲခေါ်ကြပါစို့) တွေထဲက မြင်နေရတဲ့ ၃ ကဒ်ဟာ East Wind လို့ အဓိပ္ဗါယ်ရပါတယ်တဲ့။ ဒါဟာ တရုတ်ပြည်ရဲ့ ပြန်လည်နိုးထလာတဲ့ မဟာအင်အားကြီးအခြေအနေတစ်ရပ်ကို ညွှန်းဆိုတာလို့ ပြောလို့ရသလို၊ တရုတ်ဟာ အဲ့ဒီကဒ်ကို စားပွဲပေါ်မှာ လှဲပြီးချပြထားတဲ့ သဘောက သူ့ကစားကွက် (စစ်အင်အား) ကို ပြိုင်ဘက်ကစားသမားကို ပြထားတဲ့ သဘောလို့ ယူဆလို့လဲ ရပါတယ်။ တစပ်ဆက်ထဲမှာပဲ စားပွဲအောက်မှာ ထားထားတဲ့ ကဒ်တချို့ကလည်း တရုတ်ရဲ့ ချပြမထားတဲ့ ကစားကွက် (အင်အား) ရှိနေသေးတဲ့ သဘောပါ။

## အမေရိကန်

အမေရိကန်ကိုကြည့်လိုက်ရင်တော့ အေးဆေးပုံစံပါပဲ။ ထိုင်ဝမ်ကိုလှမ်းကြည့်နေပါတယ်။ ထိုင်ဝမ်ရဲ့ မျက်နှာရိပ်မျက်နှာကဲကို ဖတ်နေတာဖြစ်နိုင်သလို၊ ထိုင်ဝမ်ကို မျက်နှာရိပ်မျက်နှာကဲ ပြနေတာလို့လဲ ဆိုနိုင်ပါတယ်။

## ရုရှား

ရှရှားကိုကြည့်လိုက်ရင် ကစားပွဲကို လုံးဝစိတ်ပါဟန် မရှိပါဘူး။ ဒါပေမယ့် မိန်းမငယ်ရဲ့ခြေတစ်ဖက်ဟာ အမေရိကန်အပေါ်ကို တင်ထားပြီး လက်တစ်ဖက်က ဝှက်ဖဲတစ်ချပ်ကို တရုတ်ကို ကမ်းနေတဲ့ သဘောပါ။ (နှစ်နိုင်ငံလုံး အကျိုးရှိတဲ့ စားပွဲအောက်အပေးအယူ ရှိနေပါတယ်။)

## ဂျပန်

ဂျပန်ဟာ တခြားလူတွေ ဘာဖြစ်နေတယ်ဆိုတာက လုံးဝဂရုမစိုက်ပဲ သူရဲ့ ကစားကွက်ကိုပဲ သဲကြီးမဲကြီး အာရုံစိုက်နေပါတယ်။

## ထိုင်ဝမ်

တရုတ်ရိုးရာအကျီင်္ကို ဝတ်ဆင်ထားတဲ့ ထိုင်ဝမ်ဟာ တရုတ်ယဉ်ကျေးမှုလူ့ဘောင် ရဲ့ စစ်မှန်တဲ့ အမွေခံလို့ ညွှန်းဆိုပါတယ်။ လက်တစ်ဖက်မှာ သစ်သီးဇလုံကို ကိုင်ထားပြီး နောက်တစ်ဖက်က ဓားကို ကိုင်ထားတဲ့၊ ကစားသမားတွေကို သစ်သီးဆက်ရတဲ့ အစေခံမိန်းကလေးငယ် တစ်ဦးအနေနဲ့ ပုံဖော်ထားခြင်းခံရတဲ့ ထိုင်ဝမ်က တရုတ်ကို ကြည့်နေတဲ့အကြည့်ဟာ ဒေါသ၊ နာကြည်းမှု၊ ဝမ်းနည်းမှု၊ အာဃာတတွေ ရောပြွန်းနေပါတယ်။ ကစားသမား မဟုတ်တာကြောင့် ဘာမှပြောရေးဆိုခွင့်မရှိသလို ဘယ်သူနိုင်နိုင် သစ်သီးဆက်ရမှာကတော့ သူ့အလုပ်ပါပဲ။

## ပတ်ဝန်းကျင်

အပြင်ဘက်ကို လှမ်းမျှော်ကြည့်မယ်ဆိုရင်လည်း ကောင်းကင်တခွင်လုံးက မှောင်မဲပြီး မိုးသားတိမ်လိပ် ထူထူထပ်ထပ်နဲ့ မုန်တိုင်းကျတော့မလို ဖြစ်နေပါတယ်။ ဒါဟာ တရုတ်နဲ့ထိုင်ဝမ်ကြားက ပေါက်ကွဲလုမတတ် တင်းမာနေတဲ့ နှစ်နိုင်ငံဆက်ဆံရေးကို ထင်ဟပ်စေပါတယ်။ နံရံပေါ်က ပန်းချီကားကို ကြည့်မယ်ဆိုရင်လည်း တရုတ်နိုင်ငံခေါင်းဆောင် မော်စီတုံးရဲ့ ပုံကို စွန်ယက်ဆင်ရဲ့နှုတ်ခမ်းမွှေးနဲ့ ချိန်ကေရှိတ် ရဲ့ ထိပ်ပြောင်ကို ရောဆွဲထားတာပါ။

## ကစားပွဲအနေအထား

မိန်းမငယ်တွေကိုယ်ပေါ်က အဝတ်အစားလက်ကျန်ဟာ တစ်နိုင်ငံချင်းစီရဲ့ ပကတိအခြေအနေကို ထင်ဟပ်နေပါတယ်။ တရုတ်ဟာ အပေါ်ပိုင်းဗလာကျင်းနေပေမယ့် ခါးအောက်ပိုင်းမှာတော့ စကတ်ရယ် အတွင်းခံရယ် ကျန်ပါတယ်။ အမေရိကန်ကတော့ အပေါ်ပိုင်းမှာ ရင်စီးရယ် ခြုံထည်ပါးရယ် ဝတ်ထားပေမယ့် ခါးအောက်ပိုင်းမှာတော့ အဝတ်မကပ်ပါဘူး။ ရှရှားက ခါးအောက်ပိုင်းမှာ အတွင်းခံလေးပဲ ကျန်ပြီး၊ ဂျပန်က ဝတ်လစ်စလစ် အခြေအနေပါ။

ရုတ်တရက် ကြည့်လိုက်ရင် အမေရိကန်က ဟန်သလိုလို ထင်ရပေမယ့် မိန်းမငယ်တစ်ယောက်အတွက်ဆိုရင် ခါးအောက်ပိုင်းဗလာကျင်းနေတဲ့ အမေရိကန်ထက် မိမိရဲ့အရေးကြီးတဲ့ အစိတ်အပိုင်းကို ကာကွယ်ထားနိုင်တဲ့ တရုတ်နဲ့ ရုရှားက ပိုပြီး အခြေအနေသာတယ်လို့ ယူဆရပါလိမ့်မယ်။

ဒီကစားပွဲက အဝတ်အစားချွတ်ကြေး ကစားတဲ့ ပွဲလို့ ယူဆရမှာပါ။ (Strip Game သဘောမျိုးပေါ့။) တရုတ် ရှုံးရင် တရုတ်ဟာ ရုရှားလို အတွင်းခံပဲကျန်တော့တဲ့ အခြေအနေရောက်သွားပါလိမ့်မယ်။ (ဆိုဗီယက်ယူနီယံ ပြိုကွဲသလိုပေါ့။) အမေရိကန်ဟာလည်း ထိုနည်းလည်းကောင်းပါပဲ။ ရုရှားရှုံးရင်တော့ ရုရှားမှာ ဘာမှကျန်မှာ မဟုတ်ပါဘူး။ ဂျပန်ကတော့ အခုကတည်းက အားလုံး ရှုံးနှင့်နေပါပြီ။

အပေါ်ပန်းကြည့်လိုရင် ရုရှားက အိမ်ဖြည့်ရုံသက်သက် ထမင်းသုတ်၊ဟင်းသုတ် ဝင်ပါသလို (စိတ်မပါ၊ လက်မပါ) ကစားနေဟန်နဲ့ တကယ်တမ်းက အမေရိကန်နဲ့ရော တရုတ်ပြည်နဲ့ပါ အပေးအယူ လုပ်နေပါတယ်။ ဒါကလည်း အဲ့လိုမှမလုပ်ရင် သူ့ဘာသူ မရပ်တည်နိုင်လို့ပါ။ သူရဲ့ ရှင်သန်တိုးတက်ဖို့ တရုတ်ကိုရော အမေရိကန်ကိုပါ လိုအပ်နေပါတယ်။ တကယ့် အိမ်ဖြည့်ရုံသက်သက်ကစားနေတာက ဂျပန်ပါ။ ဒီတစ်ခါရှုံးရင် အဝတ်အစားမကျန်တဲ့အတွက် ကစားပွဲက အပြီးထွက်ပေးရမှာပါ။

နောက်တစ်ချက်က အမေရိကန်ဟာ တရုတ်နဲ့ ရှရှားကြားက ဆက်ဆံရေးကို ထိုင်ဝမ်ဆီကတဆင့်ပဲ ခန့်မှန်းနိုင်တဲ့အချက်ပါ။ ထိုင်ဝမ်က ကိုယ်တိုင်ကစားခွင့်မရပေမယ့် ကစားသမားတွေအားလုံး ကစားဝိုင်းမှာ ဘာလုပ်နေကြတယ်ဆိုတာကို ကောင်းကောင်းမြင်တွေ့နေရပါတယ်။

## ကစားပွဲအနိုင်အရှုံး

ကစားပွဲရဲ့ လက်ရှိအခြေအနေအရဆို တရုတ် (သို့) အမေရိကန်က နိုင်ဖို့များပါတယ်။ ဒါပေမယ့် သေချာစဉ်းစားကြည့်ရင် သူတို့ကစားနေတာ Poker မဟုတ်ပါဘူး။ တရုတ်ရိုးရာ Chinese Mahjong ကစားနေတာဆိုတော့ တရုတ်ရဲ့ စည်းမျဉ်းစည်းကမ်းအတိုင်း ကစားတဲ့ပွဲမှာ အမေရိကန်ရဲ့ နိုင်ခြေ ဘယ်လောက် ရှိလဲ စာဖတ်သူ စဉ်းစားဖို့ မေးခွန်းတစ်ခုပါပဲ။

Ref:

http://kuanpeter.blogspot.sg/2013/06/ref-httpeconintersect.html

http://econintersect.com/b2evolution/blog2.php/2011/11/11/an-erotic-oil-painting-with-a-profound-worldview
